V ZDA smo se pogovarjali z analitikom, ki predvideva, da bodo avtomobili v prihodnosti lahko zastonj, a premijska storitev bo mikavna predvsem zaradi storitve v oblaku.

"Audi načrtuje, da bo leta 2025 z digitalnimi storitvami ustvaril za milijardo prihodkov," pravi Bettina Bernhardt, vodja Audijevega oddelka za poslovne inovacije, ki je eden izmed štirih sogovornikov, s katerimi smo se v Avtomobilnosti v ZDA pogovarjali o mobilnosti prihodnosti in poslovnih priložnostih v avtomobilski panogi.

Phillip Kampshoff, analitik pri podjetju McKinsey & Company je še nazornejši in pravi, da bo ves trg mobilnosti, mobilnosti v skupni rabi in povezljivosti, do leta 2030 verjetno vreden 1.500 milijard evrov. To bo mogočen trg.

1.500 milijard evrov je znesek, ki si ga težko predstavljamo. Še posebej zato, ker gre za digitalen svet, digitalne storitve, ki jih v tem trenutku še ni in so stvar prihodnosti. Vemo pa, v katero smer se vozijo avtomobili.

Proučevali so mobilnost ljudi
Nils Wollny, Audijev direktor oddelka Digital Bussiness, ki ima pisarno v San Franciscu, nam je razložil, kaj so se do zdaj v ZDA naučili. "Marsikaj. Na primer, kakšna je splošna mobilnost ljudi. Preizkušamo tudi nove rešitve za morebitne Audijeve naložbe. V San Franciscu smo prvi ponudili storitev audi na zahtevo. Vozilo, ki si ga izberete, vam pripeljejo, razložijo upravljanje in pozneje odpeljejo," pravi Audijev strokovnjak in dodaja, da pri tej storitvi točno veste, kateri avtomobil dobite. "Ne najamete le kategorije. To smo uvedli v San Franciscu."

V Dallasu pa je Audi ponudil še eno storitev prihodnosti.

Bettina Bernhardt nam je razložila, kaj je smisel storitve Audi select. Ta ponuja veliko izbiro avtomobilov. "Izberete lahko kabrioleta, limuzino ali športnega terenca, če želite peljati družino ob koncu tedna na izlet."

Vse to za vnaprej znan mesečni znesek. Ključno vlogo pri tem pa odigrajo trgovci. Trgovci imajo avtomobile, ki jih uporabljajo v različne namene. Zakaj jih ne bi dajali v najem?

Iz istega razloga bodo tudi slovenski trgovci z Audiji lahko kmalu ponudili car-sharing na lastni platformi in z avtomobili različnih znamk iz podjetja Porsche Slovenija, kjer so poleg Audija tudi uvoznik za avtomobile znamk Volkswagen, Škoda in Seat. Ampak poglejmo še malo naprej v digitalno dobo.

Storitve kar med vožnjo
Kampshoff pravi, da si stranke želijo veliko storitev uporabljati med vožnjo. Želijo si povezave z medmrežjem, morda želijo, da otroci zadaj gledajo televizijo ali spremljajo vsebine po spletu. "S četrto stopnjo avtonomnosti bomo še na višji ravni. Danes v povprečju v avtomobilu preživimo 50 minut na dan. Če nam ne bo treba več voziti, če bomo lahko počeli kaj drugega, saj nas bo vozil avtomobil, bomo lahko teh 50 minut izkoristili za kaj drugega. Pomislite na morebitne prihodke iz oglaševanja. Ne namigujem, da kateri koli proizvajalec vozil to načrtuje, lahko pa si predstavljate svet z robotskimi taksiji, v katerem bo vožnja subvencionirana in bo delo potnikov v avtomobilu prinašalo dobiček," pravi Kampshoff in dodaja, da bo tako lahko v prihodnosti avtomobil celo zastonj. A ne Audi.

Wollny pravi, da so na vsakem trgu storitve, namenjene množicam, in nadstandardne storitve: "Audi se vsekakor uvršča med ponudnike najboljših storitev. Domnevam, da se bodo osnovne storitve pocenile, naročili pa boste lahko dodatne storitve za udobnejšo vožnjo."

Avtomobil nam bo moral prihraniti čas
"Nadstandard marsikdo danes razume kot nekaj, kar prihrani čas. To ni nujno dražje," pravi Kampshoff, Wollny pa trdi, da je uporabnost nova uspešnica. "Ponuditi ljudem nekaj koristnega v vsakdanjem življenju je boljše od navadnega oglaševanja."

Na predstavitvi prvega Audijevega električnega avtomobila je novinar in urednik Avtomobilnosti Miha Merljak govoril tudi z izvrstnimi strokovnjaki za pametna mesta in digitalizacijo. In ena misel, ki mu je ostala v spominu, je ta, da bomo v prihodnje pri izbiri pametnega avtomobila pravzaprav izbirali med različnimi ekosistemi.

Kampshoff poudarja, da je povezljivost postala nadvse pomembna. V ZDA že danes 41 odstotkov kupcev v visokem razredu pravi, da bi za boljšo povezljivost zamenjali znamko avtomobila. Na Kitajskem bi bilo takih kupcev še več.

Ne obstajata dva enaka telefona
Premijska storitev pa bo še mnogo bolj odvisna od računalničarjev.

"Na svetu ni dveh popolnoma enakih iphonov. Vsakdo ima svoje aplikacije, glasbo, fotografije. Zakaj ne bi bil tudi avtomobil bolj prilagojen samo vam. To predstavlja nadstandard naslednje generacije. Kako prilagodim avtomobil, da postane moj?" se sprašuje Kampshoff. Marsikaj je mogoče doseči s programsko opremo. Avtomobil bo vedel, kakšna temperatura in katera glasba prija vozniku. Okusu bo mogoče prilagoditi hitrost vožnje po ovinkih. Avtomobil bo vedel, kakšna vožnja je vozniku všeč. Predstavljal bo podaljšek osebnosti. Ne bo povezan z opremo, ampak z voznikom. Ko se bomo presedli iz enega avtomobila v drugega, bo ekosistem to prenesel s sabo. "Če bom na dopustu najel avtomobil, me bo ta že poznal. Mislim, da je to prihodnost nadstandarda," še pravi Kampshoff.

In tu se spopadeta dva svetova, avtomobilski in tisti iz 0 in 1.

"Veliko prispevajo visokotehnološka podjetja, prav tako izdelovalci avtomobilov. Mislim, da ni nujno, da bo zmagovalec samo eden. Zmagali bodo pametnejši ekosistemi, boljša partnerstva. Če pomislite, koliko denarja bo treba vložiti v vsem tem času v povezana avtonomna vozila, je to velika naložba. Vsega tega denarja verjetno ne bo hotelo vložiti le eno samo podjetje," pravi Wollny, ki dodaja, da ne smemo podcenjevati proizvajalcev avtomobilov, ki imajo dober dostop do podatkov o mobilnosti. Združevanje teh z drugimi ekosistemi je zelo koristno za uporabnike, za obe strani. Sogovornik je prepričan, da bo veliko več sodelovanja kot do zdaj. In tega se zelo veseli.

V ZDA smo se posvetili mobilnosti prihodnosti, predvsem novim poslovnim modelom in digitalizaciji.
