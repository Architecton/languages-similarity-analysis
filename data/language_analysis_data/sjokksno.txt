«Sjokksnø» tok meteorologene på senga
Uten forvarsel kom snøfnuggene virvlende ned over Østlandet lørdag ettermiddag.

27. OKTOBER 2018 KL. 13.32  Runa Røed


- Dette var lette snøbyger som dannet seg litt uventet, det var ikke noe vi regnet med, forteller vakthavende meteorolog ved Meteorologisk institutt, Terje Alsvik Walløe, til Dagbladet.

Han kan fortelle at heller ikke meteorologene så snøen komme, rett og slett fordi den kom så raskt.

- Det kom drivende, og dannet seg litt snøbyger som passerte forbi her ganske kjapt. Det er kald luft over oss nå, så hvis nedbøren først kommer, er den hvit. Men denne så vi ikke komme, innrømmer Walløe.

- Det ble litt sjokksnø i dag, som var overraskende selv for meteorologer.

Han kan imidlertid melde om at snøen har tatt farvel for helga, men melder sin tilbakekomst allerede tidlig neste uke.

- Dagens byge har allerede passert, og varte et kvarters tid. Det blir kaldt noen dager framover nå, og natt til tirsdag kommer det et mer omfattende lavtrykk over et større område, som starter som snø eller sludd. Så vi kan nok våkne opp til snøslaps på tirsdag, sier han.

Men heller ikke den runden med snø vil sparke i gang vinteren for fullt.

- Det kommer ikke noe skiføre med det første. Det kan legge seg litt i høyden på tirsdag, men så kommer det mildluft tilbake utover neste uke, så da går nedbøren over til regn, og det blir mildere vær. I Nord-Norge er det jo kaldere og litt mer snøbyger, men det blir tørrere vær i starten av neste uke der også, forteller han.

Så enkelt sparte vi 3.800 kroner på nye vinterdekk
Så enkelt sparte vi 3.800 kroner på nye vinterdekk
