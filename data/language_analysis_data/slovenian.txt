Izvajanje carskih rezov se je v zadnjih 15 letih po svetu podvojilo, v nekaterih državah je stanje "alarmantno", opozarja raziskava medicinske revije The Lancet. Odstotek carskih rezov tudi v Sloveniji počasi, a vztrajno narašča.

Ugledna medicinska revija Lancet je objavila prvi del tridelne raziskave: Optimiziranje carskih rezov: globalna epidemiologija in razlike v izvajanju carskih rezov (2018), v katero je vključila javno dostopne podatke za leto 2015 iz 169 držav. Ugotovila je določene smernice pri izvajanju carskih rezov in predvsem velike razlike pri izvajanju tega kirurškega posega med bogatimi in revnejšimi državami.

Raziskava navaja, da je bilo od 140,6 milijona porodov v obravnavanih državah 29,7 milijona (21,1 odstotka) izvedenih s carskim rezom, še leta 2000 jih je bilo 12,1 odstotka ali 16 milijonov na 131,9 milijona rojstev. Carski rez se pri porodu desetkrat pogosteje izvaja v državah Latinske Amerike in Karibov (44,3 odstotka) kot recimo v državah zahodne in osrednje Afrike, kjer so istega leta izvedli 4,1 odstotka porodov s kirurškim posegom.

V Dominikanski republiki, Braziliji, Egiptu in Turčiji porodni operativni poseg izvedejo pri več kot 50 odstotkih vseh rojstev – med njimi prednjači Dominikanska republika, v kateri je 58,1 odstotka porodov operativnih. Druga skrajnost je Sudan, v katerem se število giblje pri 0,6 odstotka, še huje je v podsaharski Afriki, kjer tega življenjsko nujnega medicinskega posega sploh ne izvajajo, saj nimajo ustreznega kadra.

Tudi v Sloveniji odstotek carskih rezov narašča
Med letoma 2000 in 2015 se je izvajanje carskega reza podvojilo v vzhodni Evropi in osrednji Aziji. "Tudi v Sloveniji odstotek carskih rezov počasi, a vztrajno narašča," je za MMC pojasnil Gorazd Kavšek, predstojnik KO za perinatologijo Ginekološke klinike.

Gre predvsem za primere poroda v medenični vstavi, starost porodnic, kronično bolnih nosečnic in porodnic, pa tudi pojava debelosti. "Trenutno največji delež elektivnih carskih rezov predstavljajo porodnice, ki so v preteklosti že imele carski rez," še pove sogovornik in doda, da je v Sloveniji med 15 in 20 odstotki porodov, izvedenih kirurško, "kar ocenjujejo kot optimalno … a temu vendar posvečamo vso pozornost".

Življenjski pomen carskih rezov
Sectio caesarea ali carski rez je operativna oblika poroda, ki rešuje življenje ženske in otroka, če je med porodom ali že v nosečnosti zaznan medicinskih vzrok, da je ogroženo življenje ali zdravje porodnice oziroma otroka. Kirurški rez je izveden v spodnjem delu trebuha porodnice v splošni ali regionalni anesteziji, kirurg pa novorojenčka izvleče skozi steno maternice in trebušno steno.

Obstajajo tri vrste carskih rezov: elektivni (na željo matere oziroma iz nemedicinskih razlogov), načrtovani (iz medicinskih razlogov, kot recimo: nepravilna lega ploda, zdrs popkovnice, ločitev posteljice pred rojstvom, posteljica prekriva maternični vrat, prevelika glavica ploda, ogroženo stanje otroka, anomalije ploda) in nujni (zaradi komplikacij med porodom).

Neupravičenost posega
Carski rez se, tudi v Sloveniji, opravlja izključno v nujnih medicinskih primerih, spet v določenih državah na željo nosečnice – ravno v takem primeru zdravniki opozarjajo na neupravičenost posega.

"Še vedno velja, da je vaginalni porod najbolj varen in zdrav način rojevanja," opozori Kavšek. "Mnoge študije zadnjih let samo potrjujejo tisto, kar v resnici vemo že ves čas. Za pravilno delovanje hormonskih, imunoloških in drugih mehanizmov, ki pomembno in dolgoročno vplivajo na kakovost posameznikovega življenja, je nedvomno pomemben tudi način poroda, v korist normalnega vaginalnega poroda."

Več carskih rezov na zasebnih klinikah
Avtorji raziskave revije Lancet ugotavljajo, da se je izvajanje carskega reza v zadnjih 30 letih zvišalo na od 10 do 15 odstotkov, kar je tudi optimalno. "Kljub temu," pa opozarjajo, "ni dokazov, da carski rez, ki je izveden v več kot 20 odstotkih rojstev, izboljšuje perinatalno (zdravstveno varstvo nosečnice, človeškega ploda, porodnice in novorojenčka, op. p.) ali neonatalno stanje populacije (prve štiri tedne po rojstvu, op. p.)." Prav tako opažajo, da je več carskih rezov izvedenih na zasebnih klinikah kot v javnih bolnišnicah.

Svarilo WHO-ja pred epidemijo carskih rezov
Opozorilo pred "epidemijo carskih rezov" in nove smernice je na začetku letošnjega leta že drugič podala Svetovna zdravstvena organizacija (WHO), ki poziva, da države ne bi izvedle več kot 15 odstotkov vseh porodov s carskim rezom na leto.

"V nekaterih primerih takšne smernice podpira sam zdravstveni sistem. V Braziliji je brezplačni javni zdravstveni sistem slabše kakovosti, zato pogosto nosečnicam, ki si ne morejo privoščiti oskrbe na zasebnih klinikah, priporočajo poseg, da gredo čim hitreje skozi sistem," je za BBC dejala profesorica Jane Sandall z londonske univerze za sociologijo in zdravje žensk King's College London.

Profesorica Sandall še pojasni, da se primeri razlikujejo od države do države, od bogatih mestnih središč do revnega podeželja: "Na Kitajskem, kjer primanjkuje babic, imajo nosečnice premalo pregledov, kar ne pomeni le, da nimajo opravljenih nujnih zdravniških pregledov, ampak tudi to, da primanjkuje strokovne pomoči pri porodih."
